**Als…**\
\
Als je, indien je levenswerk teniet gaat\
Met versleten handen opnieuw begint\
Of als je alles kunt wagen met één daad\
Zonder te zuchten wanneer je niet wint\
\
Als je liefde brandt maar je geest niet verstoort\
En je zowel sterk als teder kunt zijn\
Als je haat van anderen nooit beantwoordt\
Doch altijd blijft streven voor je domein\
\
Als je kunt verdragen hoe je eigen woord\
Verdraaid door schurken de dwazen misleidt\
En terwijl je hun wrede leugens aanhoort\
Zelf onveranderd voor de waarheid pleit\
\
Als je waardig in de menigte stand houdt\
En koningen raad geeft zonder hoogmoed\
Als je al je vrienden als broeders beschouwt\
En geen van hen je teveel beïnvloedt\
\
Als je kunt peinzen en de wereld verkent\
Zonder vernietigende redetwist\
Als je kunt dromen maar ook steeds wakker bent\
En denken, maar telkens op tijd beslist\
\
Als je hard kunt zijn doch niet blind van woede\
Als je dapper bent maar niet ondoordacht\
Als je leeft met het wijze en het goede\
Maar nooit zelfingenomen praat of lacht\
\
Als je de triomf zoekt na een nederlaag\
En het bedrog van beide goed verstaat\
Als rondom de wanhoop heerst met luid geklaag\
De moed noch het verstand je ooit verlaat\
\
Dan zal het Rijk, het Geluk en de Zegen\
Je Reis bespoedigen op elk terrein\
En veel meer dan rijkdom of roem verkregen\
Mijn zoon, mijn dochter, je zult een Mens zijn!\
\
\
Vrije vertaling van "If" door R.Kipling 

 

Shield: [![CC BY-NC-SA 4.0][cc-by-nc-sa-shield]][cc-by-nc-sa]

This work is licensed under a
[Creative Commons Attribution-NonCommercial-ShareAlike 4.0 International License][cc-by-nc-sa].

[![CC BY-NC-SA 4.0][cc-by-nc-sa-image]][cc-by-nc-sa]

[cc-by-nc-sa]: http://creativecommons.org/licenses/by-nc-sa/4.0/
[cc-by-nc-sa-image]: https://licensebuttons.net/l/by-nc-sa/4.0/88x31.png
[cc-by-nc-sa-shield]: https://img.shields.io/badge/License-CC%20BY--NC--SA%204.0-lightgrey.svg
